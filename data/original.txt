03,001.001 janamejaya uvāca
03,001.001a evaṃ dyūtajitāḥ pārthāḥ kopitāś ca durātmabhiḥ
03,001.001c dhārtarāṣṭraiḥ sahāmātyair nikṛtyā dvijasattama
03,001.002a śrāvitāḥ paruṣā vācaḥ sṛjadbhir vairam uttamam
03,001.002c kim akurvanta kauravyā mama pūrvapitāmahāḥ
03,001.003a kathaṃ caiśvaryavibhraṣṭāḥ sahasā duḥkham eyuṣaḥ
03,001.003c vane vijahrire pārthāḥ śakrapratimatejasaḥ
03,001.004a ke cainān anvavartanta prāptān vyasanam uttamam
03,001.004c kimāhārāḥ kimācārāḥ kva ca vāso mahātmanām



03,001.005a kathaṃ dvādaśa varṣāṇi vane teṣāṃ mahātmanām
03,001.005c vyatīyur brāhmaṇaśreṣṭha śūrāṇām arighātinām
03,001.006a kathaṃ ca rājaputrī sā pravarā sarvayoṣitām
03,001.006c pativratā mahābhāgā satataṃ satyavādinī
03,001.006e vanavāsam aduḥkhārhā dāruṇaṃ pratyapadyata
03,001.007a etad ācakṣva me sarvaṃ vistareṇa tapodhana
03,001.007c śrotum icchāmi caritaṃ bhūridraviṇatejasām
03,001.007e kathyamānaṃ tvayā vipra paraṃ kautūhalaṃ hi me

03,001.008 vaiśaṃpāyana uvāca
03,001.008a evaṃ dyūtajitāḥ pārthāḥ kopitāś ca durātmabhiḥ
03,001.008c dhārtarāṣṭraiḥ sahāmātyair niryayur gajasāhvayāt
03,001.009a vardhamānapuradvāreṇābhiniṣkramya te tadā
03,001.009c udaṅmukhāḥ śastrabhṛtaḥ prayayuḥ saha kṛṣṇayā
03,001.010a indrasenādayaś cainān bhṛtyāḥ paricaturdaśa
03,001.010c rathair anuyayuḥ śīghraiḥ striya ādāya sarvaśaḥ
03,001.010d*0004_01 tatas te puruṣavyāghrā rathān āsthāya bhārata


03,001.010d*0004_02 dadṛśur jāhnavītīre pramāṇākhyaṃ mahāvaṭam
03,001.011a vrajatas tān viditvā tu paurāḥ śokābhipīḍitāḥ
03,001.011c garhayanto 'sakṛd bhīṣmaviduradroṇagautamān
03,001.011e ūcur vigatasaṃtrāsāḥ samāgamya parasparam
03,001.012a nedam asti kulaṃ sarvaṃ na vayaṃ na ca no gṛhāḥ
03,001.012c yatra duryodhanaḥ pāpaḥ saubaleyena pālitaḥ
03,001.012e karṇaduḥśāsanābhyāṃ ca rājyam etac cikīrṣati


03,001.013a no cet kulaṃ na cācāro na dharmo 'rthaḥ kutaḥ sukham
03,001.013c yatra pāpasahāyo 'yaṃ pāpo rājyaṃ bubhūṣate
03,001.014a duryodhano gurudveṣī tyaktācārasuhṛjjanaḥ
03,001.014c arthalubdho 'bhimānī ca nīcaḥ prakṛtinirghṛṇaḥ
03,001.015a neyam asti mahī kṛtsnā yatra duryodhano nṛpaḥ
03,001.015c sādhu gacchāmahe sarve yatra gacchanti pāṇḍavāḥ
03,001.016a sānukrośā mahātmāno vijitendriyaśatravaḥ
03,001.016c hrīmantaḥ kīrtimantaś ca dharmācāraparāyaṇāḥ


03,001.017a evam uktvānujagmus tān pāṇḍavāṃs te sametya ca
03,001.017c ūcuḥ prāñjalayaḥ sarve tān kuntīmādrinandanān
03,001.018a kva gamiṣyatha bhadraṃ vas tyaktvāsmān duḥkhabhāginaḥ
03,001.018c vayam apy anuyāsyāmo yatra yūyaṃ gamiṣyatha
03,001.019a adharmeṇa jitāñ śrutvā yuṣmāṃs tyaktaghṛṇaiḥ paraiḥ
03,001.019c udvignāḥ sma bhṛśaṃ sarve nāsmān hātum ihārhatha
03,001.020a bhaktānuraktāḥ suhṛdaḥ sadā priyahite ratān
03,001.020c kurājādhiṣṭhite rājye na vinaśyema sarvaśaḥ


03,001.021a śrūyatāṃ cābhidhāsyāmo guṇadoṣān nararṣabhāḥ
03,001.021c śubhāśubhādhivāsena saṃsargaṃ kurute yathā
03,001.022a vastram āpas tilān bhūmiṃ gandho vāsayate yathā
03,001.022c puṣpāṇām adhivāsena tathā saṃsargajā guṇāḥ
03,001.023a mohajālasya yonir hi mūḍhair eva samāgamaḥ
03,001.023c ahany ahani dharmasya yoniḥ sādhusamāgamaḥ


03,001.024a tasmāt prājñaiś ca vṛddhaiś ca susvabhāvais tapasvibhiḥ
03,001.024c sadbhiś ca saha saṃsargaḥ kāryaḥ śamaparāyaṇaiḥ
03,001.025a yeṣāṃ trīṇy avadātāni yonir vidyā ca karma ca
03,001.025c tān sevet taiḥ samāsyā hi śāstrebhyo 'pi garīyasī
03,001.026a nirārambhā hy api vayaṃ puṇyaśīleṣu sādhuṣu
03,001.026c puṇyam evāpnuyāmeha pāpaṃ pāpopasevanāt
03,001.027a asatāṃ darśanāt sparśāt saṃjalpanasahāsanāt
03,001.027c dharmācārāḥ prahīyante na ca sidhyanti mānavāḥ


03,001.028a buddhiś ca hīyate puṃsāṃ nīcaiḥ saha samāgamāt
03,001.028c madhyamair madhyatāṃ yāti śreṣṭhatāṃ yāti cottamaiḥ
03,001.028d*0005_01 anīcair nāpy aviṣayair nādharmiṣṭhair viśeṣataḥ
03,001.029a ye guṇāḥ kīrtitā loke dharmakāmārthasaṃbhavāḥ
03,001.029c lokācārātmasaṃbhūtā vedoktāḥ śiṣṭasaṃmatāḥ
03,001.030a te yuṣmāsu samastāś ca vyastāś caiveha sadguṇāḥ
03,001.030c icchāmo guṇavan madhye vastuṃ śreyo 'bhikāṅkṣiṇaḥ


03,001.031 yudhiṣṭhira uvāca
03,001.031a dhanyā vayaṃ yad asmākaṃ snehakāruṇyayantritāḥ
03,001.031c asato 'pi guṇān āhur brāhmaṇapramukhāḥ prajāḥ
03,001.032a tad ahaṃ bhrātṛsahitaḥ sarvān vijñāpayāmi vaḥ
03,001.032c nānyathā tad dhi kartavyam asmatsnehānukampayā
03,001.033a bhīṣmaḥ pitāmaho rājā viduro jananī ca me
03,001.033c suhṛjjanaś ca prāyo me nagare nāgasāhvaye
03,001.034a te tv asmaddhitakāmārthaṃ pālanīyāḥ prayatnataḥ


03,001.034c yuṣmābhiḥ sahitaiḥ sarvaiḥ śokasaṃtāpavihvalāḥ
03,001.035a nivartatāgatā dūraṃ samāgamanaśāpitāḥ
03,001.035c svajane nyāsabhūte me kāryā snehānvitā matiḥ
03,001.036a etad dhi mama kāryāṇāṃ paramaṃ hṛdi saṃsthitam
03,001.036c sukṛtānena me tuṣṭiḥ satkāraś ca bhaviṣyati
03,001.037 vaiśaṃpāyana uvāca
03,001.037a tathānumantritās tena dharmarājena tāḥ prajāḥ
03,001.037c cakrur ārtasvaraṃ ghoraṃ hā rājann iti duḥkhitāḥ


03,001.038a guṇān pārthasya saṃsmṛtya duḥkhārtāḥ paramāturāḥ
03,001.038c akāmāḥ saṃnyavartanta samāgamyātha pāṇḍavān
03,001.039a nivṛtteṣu tu paureṣu rathān āsthāya pāṇḍavāḥ
03,001.039c prajagmur jāhnavītīre pramāṇākhyaṃ mahāvaṭam
03,001.040a taṃ te divasaśeṣeṇa vaṭaṃ gatvā tu pāṇḍavāḥ
03,001.040c ūṣus tāṃ rajanīṃ vīrāḥ saṃspṛśya salilaṃ śuci
03,001.040e udakenaiva tāṃ rātrim ūṣus te duḥkhakarśitāḥ
03,001.041a anujagmuś ca tatraitān snehāt ke cid dvijātayaḥ


03,001.041c sāgnayo 'nagnayaś caiva saśiṣyagaṇabāndhavāḥ
03,001.041e sa taiḥ parivṛto rājā śuśubhe brahmavādibhiḥ
03,001.042a teṣāṃ prāduṣkṛtāgnīnāṃ muhūrte ramyadāruṇe
03,001.042c brahmaghoṣapuraskāraḥ saṃjalpaḥ samajāyata
03,001.043a rājānaṃ tu kuruśreṣṭhaṃ te haṃsamadhurasvarāḥ
03,001.043c āśvāsayanto viprāgryāḥ kṣapāṃ sarvāṃ vyanodayan
03,001.043d*0006_01 rājā tu bhrātṛbhiḥ sārdhaṃ tathā sarvaiḥ suhṛdgaṇaiḥ
03,001.043d*0006_02 aśeta tāṃ niśāṃ rājā duḥkhaśokasamāhataḥ